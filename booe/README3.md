  # 太公兵法
                                      吕  尚
〈第一篇〉
《太公兵法》曰：致慈爱之心，立威武之战，以卑其众，练其精锐，砥砺其节，以高其气，分为五选。异其旗章，勿使冒乱。坚其行阵，连其什伍，以禁淫非。 垒阵之次，车骑之处，勒兵之势，军之法令，赏罚之数，使士赴火蹈刃，陷陈取将，死不旋踵者，多异于之将者也。
将师受命者，将率入、军吏毕入，皆北面再拜稽首，受命天子南面而授之钺，东行西面而揖之，示弗御也。故受命而出，忘其国；即戎，忘其家；枹鼓之声，唯 恐不胜，忘其身。［〈史记．司马穰苴列传〉述此数言，正本之《太公兵法》。又‘太公曰：为将者，受命忘家；当敌忘身。’见〈文选．西征赋〉注所引，盖檃括 此文。］

故必死，必死不如乐死，乐死不如甘死，甘死不如义死，义死不如视死如归，此之谓也。故一人必死，十人弗能待也；十人必死，百人弗能待也；百人必死，千 人弗能待也；千人必死，万人弗能待也；万人必死，横行乎天下。（待，当也。‘乎’一本作‘于’。）［《白虎通义》传曰：一人必死，十人不能待；百人必死， 千人不能待；（‘待’，今本作‘当陈立’，《白虎通》疏证疑‘待’为‘得’之伪，非是。）万人必死，横行天下。《武侯正议》引后二语作‘《军谶》’，知确 系逸文，《后汉书》邓禹将张宗亦云‘一卒毕力，百人不当；万夫致死，可以横行。’语意本此。］

令行禁止，王者之师也。
文王曰：‘吾欲用兵，谁可伐？密须氏疑（贰也）于我，可先往伐。’管叔曰：‘不可。其君，天下之明君也。伐之不义。’太公望曰：‘臣闻之，先王伐枉， 不伐顺；伐险，不伐易；伐过，不伐不及。’文王曰：‘善。’遂伐密须氏，灭之也。（《吕览》：密须之人，自缚其主而与文王。）
文王将欲伐崇，先宣言曰：‘余闻崇侯虎蔑侮父兄，不敬长老，听狱不中，分财不均。百姓力尽，不得衣食，余将来征之，惟为民。’乃伐崇，令毋杀人，毋坏 室，毋填井，毋伐树木，毋动六畜，有不如令者，死无赦。崇人闻之，因请降。（《左传》：文王闻崇德乱而伐之。军三旬而不降，退修教而复伐之。因垒而降，此 即所修之教也。）
武王将伐纣，召太公望而问之曰：‘吾欲不战而知胜，不卜而知吉，使非其人，为之有道乎？’太公对曰：‘有道。王得众人之心，以图不道，则不战而知胜 矣。以贤伐不肖，则不卜而知吉矣。彼害之，我利之，虽非吾民，可得而致也。’武王曰：‘善。’乃召周公而问焉，曰：‘天下之图事者，皆以殷为天子、周为诸 侯，以诸侯攻天子，胜之有道乎？’周公对曰：‘殷信天子，周信诸侯，则无胜之道矣！何可攻乎！’武王忿然曰：‘女言有说乎？’周公对曰：‘臣闻之：攻礼者 为贼，攻义者为残，失其民制为匹夫。王攻其失民者也。何攻天子乎？’（宋戴埴鼠璞引问周公作《六弢》逸文）武王曰：‘善。’乃起众举师与殷战于牧之野，大 败殷人。上堂见玉，曰：‘谁之玉也？’曰：‘诸侯之玉。’即取而归之于诸侯，天下闻之，曰：‘武王廉于财矣。’。入室见女，曰：‘谁之女也？’曰：‘诸侯 之女。’即取而归之于诸侯，天下闻之，曰：‘武王廉于色矣。’于是发巨桥之粟，散鹿台之财，金钱以与士民，黜其战车而不乘，弛其甲兵而弗用，纵马华山，放 牛桃林，示不复用，天下闻者咸谓武王行义于天下，岂不大哉！［汉刘向〈说苑．指武〉篇）

〈第二篇〉

武王践阼三日，召士大夫而问焉，曰：‘恶有藏之约，行之行，万世可以为子孙恒者乎？’诸大夫对曰：‘未得闻也。’然后召师尚父而问焉，曰：‘昔皇帝颛 顼之道存乎？意亦忽不可得见与？’师尚父曰：‘在丹书。王欲闻之，则斋矣。’王斋三日，端冕，师尚父亦端冕，奉书而入，负屏而立；王下堂，南面而立。师尚 父曰：‘先王之道，不北面。’王行西折而东面，师尚父西面道书之言曰：‘敬胜怠者强，怠胜敬者亡。义胜欲者从，欲胜义者凶。凡事不强则枉，不敬则不正。枉 者灭废，敬者万世。（以上丹书之言）
（〈后汉书．光武帝纪〉注引《太公金匮》曰：‘黄帝居人上，惴惴若临深渊。舜居人上，兢兢如履薄冰。禹居人上，栗栗如不满日。敬胜怠则吉，义胜欲则昌。日慎一日，寿终无殃。）
藏之约，行之行，可以为子孙恒者，此言之谓也。且臣闻之，以仁得之，以仁守之，其量百世。以仁得之，以不仁守之，其量十世。以不仁得之，以不仁守之， 必及其世。’王闻书之言，惕若恐惧，退而为戒书于席之四端，为铭焉于机，为铭焉于鉴，为铭焉于盥槃，为铭焉于楹，为铭焉于杖，为铭焉于带，为铭焉于履屦， 为铭焉于觞豆，为铭焉于牖，为铭焉于剑，为铭焉于弓，为铭焉于矛，为铭焉于席。
前左端之铭曰：安乐必敬。前右端之铭曰：无行可悔。后左端之铭曰：一反一侧，亦不可以忘。后右端之铭曰：所监不远，视迩所代。
机之铭曰：皇皇惟敬，口生诟，口戕口。鉴之铭曰：见尔前，虑尔后。盥槃之铭曰：与其溺于人也，宁溺于渊。溺于渊，犹可游也；溺于人，不可救也。楹之铭 曰：毋曰胡残，其祸将然；毋曰胡害，其祸将大；毋曰胡伤，其祸将长。仗之铭曰：恶乎！危于忿疐。恶乎！失道于嗜欲。恶乎！相忘于富贵。带之铭曰：火灭修 容，慎戒必恭，恭则寿。履屦之铭曰：慎之劳，劳则富。觞豆之铭曰：食自杖，食自杖，戒之憍，憍则逃。户之铭曰：夫名难得而易失，无勤弗志，而曰我知之乎？ 无勤弗及，而曰我杖之乎？扰阻以泥之，若风将至，必先摇摇。虽有圣人，不能为谋也。牖之铭曰：随天之时，以地之财。敬祀皇天，敬以先时。剑之铭曰：带之以 为服，动必行德，行德则兴，倍德则崩。弓之铭曰：屈伸之义，废兴之行，无忘自过。矛之铭曰：造矛，造矛，少间弗忍，终身之羞，子一人所闻，以戒后世子孙。 ［《大戴礼记》第五十九。宗沂案《六弢》本孔子问礼所得，此当本在西汉《六弢》中，故礼家取之，或在《金匮》。］
武王问师（《皇览》无）尚父曰：‘五帝之戒（戒同诫），可得闻乎？’师（《皇览》无）尚父曰：‘黄帝之君（《治要》引之，下有‘时’字。）戒曰：吾之 居民上也，摇摇恐夕不及朝。（刘邵《皇览》、《治要》‘及’作‘至’。）栗栗恐朝不及夕，兢兢业业，日慎一日，人莫踬于山，而踬于垤。（《玉海》引《太公 兵法》下三句，《淮南子》作‘尧戒’，下一句，《韩非子作‘先圣有谚’，以上《艺文类聚》二十三引《金匮》所无。）故为金人三缄（一木作封）其口，而铭其 背曰：‘古之慎言（《玉海》引《皇览》止此）人也，（《说苑》）戒之哉！戒之哉！（《说苑》叠一句，《艺文》同）无多言，无多事，多言多败，多事多患。 （《说苑》‘多言’‘多事’直接，与《家语》小异。一本患作‘害’。）安乐必戒，无行所悔。（程伯敷云：安乐必戒。八句又见武王席铭、楹铭，其实古语，相 承不嫌重复。）勿谓何伤，其祸将长！勿谓何害，其祸将大！勿谓何残，其祸将然。（《说苑》多此二语，与楹之铭合，《艺文》引无。）勿谓不（《说苑》作‘莫 ’）闻，神将（此从《皇览》及《家语》，《说苑》作‘天妖’伺人，荧荧（《艺文》作‘焰焰’不灭，炎炎奈（《艺文》作‘若’）何？涓涓不塞（《说苑》作 ‘壅’，《艺文》同），终（《说苑》作‘将’）成（《艺文》作为）江河！绵绵不决，将（《艺文》作‘或’）成网罗！青青不伐（《艺文》引作‘豪末不札）， 将寻斧柯！诚（据《家语》、《说苑》作‘不’）能慎之，福（《说苑》作‘祸’）之根也。曰（《家语》误作‘口’）是何（此从《说苑》、《家语》，《皇览》 作‘无’）伤，祸之门也。（〈宋书．傅亮传〉引此二句曰‘古语’，无二‘也’字）强梁者不得其死（此一语《老子》述之），好胜者必遇其敌。盗憎（《说苑》 作‘怨’）主人，民怨（《说苑》作‘害’）其上（《说苑》作‘贵’，《左传》引之）。君子知天下之不可上也，故下之（《左传》‘君子不欲多上人’出此）。 知众人之不可先也，故后之（《家语》‘后’作‘下’，《老子》‘不为天下先’本此意）。温恭慎德（《说苑》作‘君子知天下之不可盖也，故后之、下之’）， 使人慕之。执雌持下，人莫踰之（《说苑》作‘莫能与之争者’）。人皆趋彼，我独守此。人皆惑（《家语》作‘或’，乃古字）之（《说苑》作‘众人惑惑’）， 我独不徙（《说苑》作‘从’）。内藏我（《家语》作‘乃’）智，不示人技（《说苑》作‘不与人论技’）。我虽尊高，人弗我害（《说苑》作‘人莫害我’）。 惟能如此也（《家语》作‘谁能于此’）。江海（《家语》作汉）虽左长于百川，以其卑也（《说苑》作‘江河长百谷者，以其卑下也’，《老子》本之）。天道无 亲，常与善人（《家语》作‘而能下人’非，此从《说苑》、《皇览》。凡《太公金匮》、《老子》、〈史记．伯夷列传〉、〈后汉书．郎顗传〉均同）。戒之哉！ 戒之哉！（〈说苑．敬慎篇〉、《皇览》‘黄帝金人器铭’及《荀子》皆本太公所述，‘黄帝戒’兼参王肃本〈家语．观周篇〉用考同异。）
［马总《意林》武王问：‘五帝之戒可得闻乎’太公曰：‘黄帝云予在民上，摇摇恐夕不至朝，故金人三缄其口，慎言语也。’即括上文。］

武王问师尚父曰：‘五帝之戒可复得而闻乎？’（《御览》引《太公金匮》）师尚父曰：‘尧之居民上也，（《意林》作‘尧居民上’）振振如临深渊（《治 要》作‘川’）。舜之居民上，栗栗如恐不满日（《治要》引有‘日’字）。汤之居民上，翼翼（《治要》作‘战战恐不见旦），翼翼乎（《艺文类聚》多‘乎’ 字）！惧不敢息（八句，《意林》同，惟少四‘之’字。以上《御览》四百五十九所引）。’武王曰：‘吾拜（杨本作‘并’）殷民居其上也，翼乎！惧不敢息 （《治要》所引作‘翼翼，惧不敢怠’）。’尚父曰：‘德盛者守之，以谦威强者守之以恭（此亦《老子》所本）。’武王曰：‘如尚父言。’因是为戒随躬。 （《玉海》引刘劭《皇览》述《太公金匮》，杨慎以此为《金匮》铭。）
道自微而生，祸（《艺文类聚》引作‘福’，当从之）自微而成。慎终与始，完如金城［马总《意林》引《金匮》，按《说苑》言‘福生于微，祸生于忽’，知当作‘福’。］
武王曰：‘吾欲造起居之诫，随之以身。几之书曰：安无忘危，存无忘亡。熟惟二者，必后无凶。杖之书曰：辅人无苟，扶人无咎（〈崔骃传〉注引《太公金 匮》）。其冠铭曰：宠以着首，将身不正，遗为德咎。书履曰：行必虑正，无怀侥幸（二句《意林》亦引）。书剑曰：常以服兵，而行道德，行则福，废则覆。书车 曰：自致者急，载人者缓。取欲无度，自致而反。书镜曰：以镜自照，则知吉凶（案此与后文〈朱穆传〉注铭镜同，而有脱误）。门之书曰：敬遇宾客，贵贱无二。 户之书曰：出畏之入，惧之。牖之书曰：窥望省，且念所得，思所忘。钥之书曰：昏谨守，深察伪。砚之书曰：石墨相着而黑，邪心谗言，无得污白。书锋曰：忍之 须臾，乃全汝躯。书刀曰：刀利硙硙，无为汝开（《文选》注云出《六韬》，《意林》亦引‘锋刀’二铭）。书井曰：原泉滑滑，连旱则绝。取事有常，赋敛有节 （《意林》、《御览》引《金匮》）。衣之铭曰：桑蚕苦，女工难得新捐，故后必寒。镜铭曰：以镜自照，见形容；以人自照，知吉凶。觞铭曰：乐极则悲，沉湎致 非，社稷为危（〈朱穆传〉注引《阴谋》，蔡邕以为武王践阼，咨于太师，作铭，共十八章。）。无握壑而附邱，无舍本而逐（《兵书》作‘附’，一本作‘治’） 末，日中必彗，操刀必割（二句贾谊文引）。执斧必伐，日中不彗，是谓失时；操刀不割，是谓失利（贾子引作‘之期’）。执斧不伐，贼人将来！涓涓不塞，将为 （贾子作‘成’）江河！荧荧不救，炎炎奈（贾子作若）何？两叶不去（一本作‘毫毛不拔’），将用（一本作‘寻’）斧柯！为虺弗摧，行将为蛇（《意林》引 《六弢》及〈六弢．守土篇〉。此以上全见《兵书》引黄帝巾几铭，杨慎以为《太公兵法》引黄帝。）！绵绵不绝，夐夐奈（今本《周书》作‘蔓蔓若’）何？豪厘 （今本作‘末’）不伐，将用斧柯（《周书》）！前虑不定，后有大患，将奈之何？［苏秦引《周书》连上多此三句，或以为出《太公阴符》，见杜牧《孙子》注， 王伯厚以为《兵法》。］

〈第三篇〉

将欲败之，必姑辅之；将欲取之，必姑与之。［〈战国策．魏策》任章引《周书》］得时无失，时不再来。天予不取，反为之灾。［〈越语〉引《周书》］
天与不取，反受其咎。［《史记》萧何引《周书》］
毋为权首，将受其咎。［《汉书》引《周书》］
欲起无先。［〈史记．楚世家〉引《周书》］
恃德者昌，恃力者亡。［〈史记．商鞅传〉引《周书》］
成功之下，不可久处。［〈史记．蔡泽传〉引《周书》］
安危在得令，存亡在所用。［《汉书》主父偃引《周书》］
必参五伍之。［《史记》蒙恬引《周书》。宗沂案《说文》‘伍’字下云：‘相参伍也。’谓伍法。‘什’字下云：‘相什保也。’谓什法。］
君忧臣劳，主辱臣死。［《文选》注二十引《周书》］
太公曰：知与众同者，非人师也。大知似狂。不痴不狂，其名不彰；不狂不痴，不能成事。［《御览》七百三十九引《周书》］
文王曰：‘吾闻之：无变古，无易常，无阴谋，无擅制，无更创。为此，则不祥。’太公曰：‘夫天下，非常一人之天下也；天下之国，非常一人之国也。莫常 有之，惟有道者取之（今本〈武弢〉‘天下者非一人之天下，惟有道者处之’。）。古之王者，未使民，民化；未赏民，民劝。不知怒，不知喜，愉愉然其如赤子， 此古善为政也。
文王独坐，屏去左右，深念远虑，召太公望曰：‘帝（朱右曾云‘帝’当为‘商’，古文相似。）王（盖谓纣）猛暴无文，强梁好武，侵凌诸侯，苦劳天下，百 姓之怨心生矣！其灾（此下似有阙文）予奚行而得免于无道乎？’太公曰：‘因其所为，且兴其化。上知天道，中知人事，下知地理，乃可以有国焉（同上。《御 览》八十四引《周书》，今《逸周书》无之，必出《太公兵法》中逸文，盖《太公兵法》昔人引之多通称《周书》，《淮南子》以《六弢》为‘阴谋图王’之书，此 云‘无阴谋’可信也。）！
大国不失其威，小国不失其卑，敌国不失其权；距险伐夷，并小夺乱，征强攻弱，而袭不正，武之经也。
伐乱、伐疾、伐役，武之顺也。
贤者辅之，乱者取之，作者劝之，急者沮之，恐者惧之，欲者趣之，武之用也。
美男破老，美女破舌（当作后），淫图破国，淫巧破时，淫乐破正，淫言破义，武之毁也。
赦其食，遂其咎，抚其困，助其囊，武之间也。
饵敌以分，而照其储，以伐辅德，追时之权，武之尚也。
春违其众，秋伐其穑，夏取其麦，冬寒其衣服。春秋欲舒，冬夏欲亟，武之时也。
长胜短，轻胜重，直胜曲，众胜寡，强胜弱，饱胜饥，肃胜怒，先胜后，疾胜迟，武之胜也。
追戎无恪，力倦气竭，乃易克，武之追也。
既胜人，举旗以号令命吏禁掠，无敢侵暴，爵位不谦，田宅不亏，各宁其亲，民服如化，武之抚也。
百姓咸服，偃兵兴德，夷厥险阻，以毁其武，四方畏服，奄有天下，武之定也。［今本〈周书．武称篇〉］
开望曰：‘土广无守，可袭；土狭无食，可围竭（《汉书》主父偃引二句）。二祸之来，不称之灾。天有四殃，水、旱、饥、荒，其至无时，非移积聚，何以备之（《逸周书》）！ 

〈第四篇〉

上古王者之遣将也，跪而推毂，曰：‘阃以内者，寡人制之；阃以外者，将军制之。军功爵赏，皆决于外，归而奏之。’［〈史记．冯唐传〉挚虞以跪而推毂为古《兵书》，今本〈六弢．立将篇〉以为说。］
兵以仁举，则无不从。得之以仁分，则无不从悦。［萧吉《五行大义》引《兵书》］
将无谋，则士卒忧；将无虑，则士卒去。［同上引］
［《御览》引《吴子》逸文：‘将无虑，则谋士去；将无勇，则吏士恐；将迁怒，则军士惧’本此。］
坎名大刚风，干名折风，兑名小刚风，艮名凶风，坤名刚风，巽名小弱风，震名婴儿风，离名大弱风（引同上。当系《隋志》．《太公兵法》中语，或单称《兵书》，萧吉曰此兵家观客主盛衰，候风所从来也。）又曰：刑上风来：坐者，急起；行者，急住。［同上。］
阳生甲子不足，戌亥仍为天门；阴生甲午不足，辰巳仍为地户。阳界甲寅不足，子丑仍为鬼门；阴界甲申不足，午未仍为人门。阳盛甲辰，卯为之隔；阴兴甲戌，酉为之隔。［引同上。］
《太公兵法》曰：‘武王问太公：“胜负何如？”太公对曰：“夫纣之行，不由理积，其酒池赋敛，甚数百姓苦之。”’［宋《御览》六百二十七引］
人主举善，则天应之以德；恶，则天应之以刑。［同上引《太公》，《群书治要》引《六弢》袭之。］
将谋欲密，士卒欲一，攻敌欲疾。［《御览》．《吴子》逸文引《军志》，吴子曾传《左传》。］
先人有夺人之心，后人有待其衰。允当则归，知难而退。有德不可敌，逐寇如追逃。［以上《左传》引《军志》，《传》凡称前志，多属《逸周书》；或史佚，则称《军志》者，必《太公》也。］
将不仁，则三军不亲；将不勇，则三军不为动。［《通典》引，《御览》作《吴子》，盖《吴子》所引者。今本〈六弢．奇兵篇〉改‘为动’作‘锐’。］
右背山陵，前左水泽。［《史记》引《兵法》与《孙子》不同，杜牧《孙子》注引《太公兵法》：‘军必左水泽，而右邱陵。’盖括司言，知此引《兵法》属《太公》也。此之言背谓后也，与前相对。］
武王伐殷，兵至牧野。晨举脂烛，推掩不备。［《论衡》引《太公阴谋》见《艺文类聚》及《御览》三百十六。］
春为牝陈，弓为前行；夏为方陈，戟为前行；六月为圆陈（《通典》作‘季夏’），矛为前行；秋为牡陈，剑为前行；冬为伏陈，楯为前行。（萧吉《五行大 义》引《周书》云此，‘武备’亦依五气也。知出《兵法》。）是谓五陈。［《通典》连上引，多此一句‘近人采入’，〈逸周书．月令〉逸文。］
春以长矛在前，夏以大戟在前，秋以弓弩在前，冬以刀楯（《抱朴子》作‘盾’）在前，此行军（《抱朴子》）四时应天之法也。［《御览》三百三十九引《六弢》分为‘五选’，已见《说苑》所引，知连上，确系《兵法》，又见《抱朴子》。］
从孤击虚，万（《御览》引作‘高’，误）人无余一，女子当丈夫。（《抱朴子》引《太公兵法》又相传古《遁甲书》引此作《黄石子》，足见《黄石公记》之 果出《太公兵法》也。］风鸣叶（《御览》作‘气’，非）者，贼在十里；鸣条者，百里；摇枝者，四百里；金器自鸣及焦器（《御览》作‘气’，下无‘鸣’字］ 鸣者，军疲也；气如惊鹿，败军气也。［同上。上言风角，下言雪祲。］
大师吹律合声。商则战胜，军士强。角则军扰多变，失士心。宫则军和，士卒同心。征则将急数怒，失士心。羽则军弱，少威明。［郑康成〈周礼．春官〉注引《兵书》按隋以前人引《太公兵法》或曰《兵书》，〈正义〉以为武王出兵之书。］

〈第五篇〉

国不可以从外治，将（《孙子》注作‘君’）不可以从中御。［《通典》引《太公》，今〈六弢．立将篇〉袭此二语，以为将答君之词，贾林《孙子》注沿其误。］
神农之教曰：‘虽有石城千仞，汤池百步，带甲百万，无粟，弗能守也。’［晁错引。案应劭《风俗通》述《孙子》云：‘金城汤池而无粟者，太公、墨翟弗能 守之’，则知此为《太公书》所有。唐．员半千亦引作《军志》，《群书治要》所引〈虎弢〉亦述‘神农之禁’也。］
国柄借人，则失其威（今本〈六弢．守土篇〉作‘无借人国柄，借人国柄则失其权’。）。渊乎无端，孰知其源（下为‘涓涓不塞’六句）？天下非一人之天下，天下之天下也。取天下者，若逐野鹿，而天下共分其肉（同上引。下五句，今本〈武韬〉袭改之）。
昔柏皇氏、栗陆氏、骊连氏、轩辕氏、赫胥氏、尊卢氏、祝融氏，此古之王者也。未使民，民化；未赏民，民劝（《北堂书钞》十五引此三句，两‘民’字不 重。）；此皆古之善为政者也。至于伏羲氏、神农氏，教化（宋本‘化’作‘民’）而不诛，黄帝、尧、舜诛而不怒［《御览》七十六引《六弢》，《意林》引后四 句作‘太公曰：伏羲、神农，教而不诛’云云。］
圣人恭天静地，和鬼敬神。［《意林》］
文王在岐（《群书治要》引多‘周’字），召太公曰：‘吾地小，奈何？’太公曰：‘天下有粟，贤者食之；天下有民，贤者收之。屈一人下，伸万人上，惟圣 人能行之。’［《文选》注引作‘屈一人之下，伸万人之上，惟圣人能焉。’，《群书治要》引〈武弢〉多赘语，盖依此节而增衍成之也。］
文王曰：‘君务举贤，不获其功，何也？’太公曰：‘举而不用，是有求贤之名，而无用贤之实也。’文王曰：‘举贤若何？’太公曰：‘按贤察名，选才考能，名实俱得之也。’［《意林》引《六弢》作六卷，今本《六弢》本之，衍为〈举贤篇〉。］
文王曰：‘国君失民者，何也？’太公曰：‘不慎所与也？君有六守、三宝。六守者：仁、义、忠、信、勇、谋。三宝者：农、工、商。六守长则君安，三宝完则国昌。［同上引今本《六弢》衍之为〈六守篇〉。］
崇侯虎曰：‘今周伯昌怀仁而善谋，冠虽敝，礼加于首；履虽新，法以践地（《意林》引作‘冠虽敝，加于首；履虽新，履于地。’，〈汉书．儒林传〉黄生 曰：‘冠虽敝，必加于首；履虽新，必贯于足。’师古曰：‘语见太公《六弢》。’，《御览》六百八十四引之同，《意林》多二‘之’字，作‘加之于首’云 云。）。可及其未成而图之（《御览》六百九十七引《六弢》）。军中之事，不闻君命（《意林》），皆由将出。临敌决战，无有二心（今〈六弢．立将篇〉连上 引）。
武王问太公曰：‘吾欲令三军，亲其将如父母，攻城则争先登，野战则争先赴。闻金声而怒，闻鼓声而喜。可乎？’太公曰：‘作将，冬日不服裘，夏日不操 扇，天雨不张盖幔，出隘塞、过泥涂，将先下步（《意林》、《艺文类聚》引无，作二日字及幔先作必。）。士卒皆定（宾本作‘军皆定次’），将乃就舍；炊者皆 饱，将乃敢食（四句《意林》无，《艺文类聚》有，今本‘饱’作‘熟’，‘乃敢’作‘方就’。）；军未举火，将不食（今本作‘军不举火，将亦不举’）。士非 好死而乐伤，其将知饥寒、劳苦也。［《意林》引］
用兵之害，犹豫最大（《吴子》引之）。赴之若惊，用之若狂；当之者破，近之者亡；使如疾雷，不暇掩耳也。［同上引。按今本〈六弢．军势篇〉文义近古，多见称引，此盖括其一二精语。）
贫穷、忿怒，欲决其志者，名曰必死之士。辩言巧辞，善毁善誉者，名曰间谍飞言之士（同上引。今本〈练士篇》取一置一，杂入赘婿云云，乃秦汉人语也。 《意林》所引乃因梁人子钞，惟九差一条，不足据，或参取唐时本也。）。赏如高山，罚如深溪。［〈文选．王仲宣从军诗〉注引《六弢》。］
太公谓武王曰：‘夫人皆有性，趋舍不同，喜怒不等。’［〈文选．卢子谅．赠刘琨诗〉注引。］
太公谓武王曰：‘圣人兴兵为天下除患去贼，非利之也。故役不再籍（《孙子》引），一举而得。’［《文选》四十三书注引。］
武王问太公曰：‘殷已亡其三人，今可伐乎？’太公曰：‘臣闻之：知天者不怨天，知己者不怨人。先谋后事者昌，先事后谋者亡，且天与不取，反受其咎 （《史记》引二语）；时至不行，反受其殃（《说苑》引四语）。非时而生，是为妄成，故夏条可结，冬冰可释（《艺文类聚》引太公作‘折’），时难得而易失 也。’［《意林》引《太公金匮》云二卷。］
武王问太公：‘今民吏未安，贤者未定，何以安之？’太公曰：‘不须兵器，可以守国。耒耜是其弓弩，锄杷是其矛戟，簦笠是其兜鍪，镰斧是其攻具。［《御览》三百十六引《太公金匮》，今本《六弢》本此，衍为〈农器篇〉。］
武王伐殷，出于河。吕尚为右（《类聚》作‘后’，《御览》无），将以四十七艘舫踰（《类聚》作‘船济’）于河。［〈文选．王仲宣从军诗〉注引］
武王东伐，至于河上。雨甚雷疾。周公旦进曰：‘天不祐周矣。意者，吾君德行未备，百姓疾怨邪？故天降吾灾，请还师。’太公曰：‘不可。’武王与周公旦 望纣，纣陈引军，止之。太公曰：‘君何不弛也。’周公曰：‘天时不顺，龟燋不兆，占筮不吉，妖而不祥，星变又凶，固且待之，何可驱也（王逸《楚词》注引 《六弢》）。’武王问太公曰：‘欲兴兵深谋，进必斩敌，退必克全，其略云何？’太公曰：‘主以礼使将，将以忠受命！国有难，君召将而诏曰：“见其虚则进， 见其实则避。勿以三军为贵而轻敌，勿以授命为重而苟进，勿以贵而贱人，勿以独见而违众，勿以辩士为必然，勿以谋简于人，勿以谋后于人。士未坐，勿坐；士未 食，勿食；寒暑必同，敌可胜也。”’［同上引〈犬弢〉。今本〈龙弢．立将篇〉袭之。］
周初，武王问太公曰：‘敌人先至，已据便地，形势又强，则如之何？’对曰：‘当示怯弱，设伏佯走，自投死地。敌见之必疾速而赴，扰乱失次，必离故所，□入我（此下有缺文或是叠下一‘伏’字）伏兵，齐起急击，前后冲其两旁。［《通典》一百五十三］
天下攘攘，皆为利往；天下熙熙，皆为利来。［《御览》引《六弢》］
容容熙熙，皆为利谋；熙熙攘攘，皆为利往。［同上，引《周书》］
车骑之将，军马不具，鞍勒不备者，诛。［《御览》引《六弢》］
太公誓师，后至者斩。［《御览》引《桓范要义》，〈史记．司马穰苴列传〉：‘军法：约期而后至者，斩。’当本之太公。］
太公曰：‘凡兴师、动众、陈兵，天必见其云气，示之以安危，故胜败可逆知也。［《通典》引］
武王问太公曰：‘贫富岂有命乎？’（《艺文类聚》引‘成王问太公：贫富岂有命乎？将理不得其意。’）太公曰：‘为之不密，密而不富者，盗在其室。’武 王曰：‘何谓盗也？’公曰：‘计之不熟，一盗也。收种不时，二盗也。取妇无能，三盗也。养女太多（谓资赠多），四盗也（《颜氏家训》‘盗’作‘费’）。弃 事就酒，五盗也。衣服过度，六盗也。封藏不谨，七盗也。井灶不利，八盗也。举息就礼，九盗也。无事然镫，十盗也。如取之，安得富哉？’武王曰：‘善。’ ［《御览》四百八十五引《六弢》，《艺文》节引，《颜氏》同。］
武王平殷，还，问太公曰：‘今民吏未安，贤者未定，何以安之？’太公曰：‘无故无新，如天如地（《御览》三百二十七引《六弢》）。得殷之财，与殷之 民。共之，则商得其贾，农得其田也。一目视则不明，一耳听则不聪，一足步则不行。选贤自代，上下各得其所。’［同上引。］
武王问太公曰：‘天下精神甚众，恐后复有试余者也。何以待之？’师尚父曰：‘请树槐于王门内路之石，起面社，筑垣墙，祭以酒脯，食以牺牲，尊之曰社。 客有非常，先与之语；客有益者入，无益者距。岁告以水旱，与其风雨泽流，悉行除民所苦。’［《御览》五百三十二引《太公金匮》］
武王胜殷，召太公问曰：‘今殷民不安其处，奈何使天下安乎？’太公曰：‘夫民之所利，譬之如冬日之阳，夏日之阴。冬日之从阳，夏日之从阴，不召自来。 故生民之道，先定其所利，而民自至。民有三几，不可数动，动之有凶。明赏则不足，不足则民怨生；明罚则民慑畏，民慑畏则变故出；明察则民扰，民扰则不安其 处，易以成变。故明王之民不知所好，不知所恶，不知所从，不知所去。使民各安其所生，而天下静矣。乐哉！圣人与天下之人皆安乐也（《艺文类聚》二十引《六 弢》此句）。’武王曰：‘为之奈何？’太公曰：‘圣人守无穷之（四字从《艺文类聚》补入）府，用无穷之财，而天下仰之，天下仰之，而天下治矣。神农之禁， 春夏之所生，不伤不害，谨修地利，以成万物。无夺民之所利，而农顺其时矣。任贤使能，而官有材，而贤者归之矣。故赏在于成民之生，罚在于使人无罪，是以赏 罚施民，而天下化矣（《群书治要》引〈六弢．虎弢〉）。夫杀一人而三军不闻，杀一人而民不知，杀一人而千万人不恐，虽多杀之，其将不重。封一人而三军不 悦，爵一人而万人不劝，赏一人而万人不欣，是为赏无功、责无能也。若此，则三军不为使，是失众之纪也。’［同上引〈武弢〉）

〈第六篇〉

安徐而静，柔节先定，善兴而不争，虚心平志，待物以正。［今本《六弢》］
武王问太公曰：‘兵道何如？’太公曰：‘凡兵之道，莫过乎一。一者，能独往独来。黄帝曰：“一者，阶于道，机于神。”用之在于机，显之在于势，成之在 于君。故圣王号兵为凶器，不得已而用之（下文‘今商王知存而不知亡’一段，似后人搀入，故节去之。）。’武王曰：‘两军相遇，彼不可来，此不可往。各设固 备，未敢先发。我欲袭之，不得其利。为之奈何？’太公曰：‘外乱而内整。示饥而实饱，内精而外钝。一合一离，一聚一散。阴其谋，密其机，高其垒，伏其锐 士。寂若无声，敌不知我所备。欲其西，袭其东。’武王曰：‘敌知我情，通我谋。为之奈何？’太公曰：‘兵胜之术，密察敌人之机，而速乘其利，复疾击其不 意。’［连上，并今本〈文弢．兵道篇〉］
天道无殃，不可先倡；人道无灾，不可先谋。
全胜不斗，大兵无创。
鸷鸟将击，卑飞敛翼；猛兽将搏，弭耳俯伏；圣人将动，必有愚色。
凡谋之道，周密为宝。［连上，在今本〈武弢〉］
兵不两胜，亦不两败。兵出踰境，期不十日，不有亡国，必有破军杀将。
疑志不可以应敌。［孟氏《孙子》注引］
将以诛大为威，以赏小为明，以罚审为禁止而令行。故杀一人而三军震者，杀之；赏一人而万民悦者，赏之。［连上，并今本〈龙弢〉］
武王问太公曰：‘攻伐之道奈何？’太公曰：‘势因于敌家之动，变生于两陈之间，奇正发于无穷之源（孟氏《孙子》注引）。故至事不语，用兵不言。且事之 至者，其言不足听也；兵之用也，其状不定见也。倏而往，忽而来，能独专而不制者，兵也。闻则议，见则图，知则困，辩则危。故善战者，不待张军；善除患者， 理于未生；善胜敌者，胜于无形。上战无与战，故争胜于白刃之前者，非良将也（曹操《孙子》注引此二句，‘前’作‘先’）；设备于已失之后者，非上圣也；智 与众同，非国师也（孟氏《孙子》注引）；技与众同，非国工也。事莫大于必克，用莫大于玄默（贾林《孙子》注引）。动莫大于不意，谋莫大于不识（孟氏、杜佑 《孙子》注引，‘大’孟作‘神’、杜作‘善’）。夫先胜者，先见弱于敌而后战者也，故士（古通事）半而功倍焉。圣人征于天地之动，孰知其纪？循阴阳之道而 从其候，当天地盈缩，因以为常。物有死生，因天地之形，故曰：未见形而战，虽众必败。善战者，居之不挠，见胜则起，不胜则止。故曰：无恐惧，无犹豫。用兵 之害：犹豫最大，三军之灾，莫过狐疑（四句亦《吴子》引，‘莫过’作‘生于’）。善战者，见利不失，遇时不疑；失利后时，反受其殃。故智者从之而不失，巧 者一决而不犹豫。是以，疾雷不及掩耳（傅子《意林》引此句均作‘不暇’，隋唐作‘及’与此同。），迅雷不及瞑目（杜佑作‘疾电’，陈皞《孙子》注作‘卒电 ’，‘瞑’陈作‘瞬’。）；赴之若惊，用之若狂；当之者破，近之者亡，孰能御之？夫将有所不言而守者，神也；有所不见而视者，明也。故知神明之道者，野无 横敌，对无立国。’武王曰：‘善哉！’［今本〈六弢．军势篇〉］
夫两陈之间，出甲陈兵，纵（《通典》作‘从’）卒乱行者，所以（《通典》此下有‘多’字）为变也。［今本〈龙弢〉，《孙子》注‘所以’一作‘欲以’。］
武王问太公曰：‘律音之声，可以知三军之消息，胜负之决乎？’太公曰：‘深哉！王之问也。夫律管十二，其要有五音：宫、商、角、征、羽，此真正声也， 万代不易。五行之神，道之常也。金、木、水、火、土，各以其胜攻也。古者，三皇之世，虚无之情，以制刚强。无有文字，皆由五行。五行之道，天地自然。六甲 之分，微妙之神。其法以天清净，无阴云风雨，夜半遣轻骑，往至敌人之垒，去九百步外，遍持律管当耳，大呼惊之。有声应管，其来甚微；角声应管，当以白虎； 征声应管，当以玄武；商声应管，当以朱雀；羽声应管，当以勾陈；五管声尽不应者，宫也，当以青龙（原注其声应乎角音之管，是敌陈木神用事矣。当以白虎方 位，日时胜之。盖角声属木，白虎属金，以金能克木也。余仿此。）。此五行之符，佐胜之征，成败之机也。’武王曰：‘善哉。’太公曰：‘微妙之音，皆在外 候。’武王曰：‘何以知之？’太公曰：‘敌人惊动则听之。闻枹鼓之音者，角也。见火光者，征也。闻金铁矛戟之音者，商也。闻人啸呼之音者，羽也。寂寞无声 者，宫也。此五音，声色之符也。’［今本〈六弢．五音篇〉］
武王问太公曰：‘吾欲未战先知敌人之强弱，预见胜负之征，为之奈何？’太公曰：‘胜负之征，精神先见。明将察之，其效在人。谨候敌人出入进退，察其动 静，言语妖祥，士卒所告。凡三军悦怿，士卒畏法，敬其将命；相喜以破敌，相陈以勇猛，相贤以威武。此强征也。三军数惊，士卒不齐；相恐以敌强，相语以不 利。耳目相属，妖言不止，众口相惑；不畏法令，不重其将。此弱征也。三军齐整，陈势以固，深沟高垒，又有大风甚雨之利；三军无故，旌旗前指；金铎之声扬以 清，鼙鼓之声宛以鸣。此得神明之助，大胜之征也。行陈不固，旌旗乱而相绕，逆大风甚雨之利，士卒恐惧，气绝而不属；戎马惊奔，兵车折轴；金铎之声下以浊， 鼙鼓之声温（湿之误）。此大败之征也。凡攻城围邑，城之气色如死灰，城可屠；城之气出而北，城可克；城之气出而西，城可降；城之气出而南，城不可拔；城之 气出而东，城不可攻。城之气出而复入，城主逃北。城之气出而覆我军之上，军必病。城之气出高而无所止，用兵长久。凡攻城围邑，过旬不雷不雨，必亟去之，城 必有大辅。此所以知可攻而攻，不可攻而止。’武王曰：‘善哉。’［今本〈六弢．兵征篇〉］
刀子之神名曰脱光，箭之神名续长，弩之神名远望。［《艺文类聚》六十引《太公兵法》］

〈第七篇〉

柔能制刚，弱能制强。柔者，德也；刚者，贼也；弱者，人之助也；强者，怨之归也。故曰：有德之君以所乐乐人，无德之君以所乐乐身。乐人者，其乐长；乐 身者，不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰：误广地者荒，务广得者强，有其有者安，贪人有者残，残灭之 政，虽成必败（〈后汉书．光武帝诏〉引《黄石公记》，按〈留侯传〉明云：黄石老人所授乃《太公兵法》，此作《黄石公记》，盖新莽时所易之名也。）。当断不 断，反受其乱。［〈后汉书．杨伦传〉引之云：黄石所诫。《史记》以为道家之言。］
臣与主同者亡。［〈后汉书．袁绍传〉］
军无财，士不来；军无赏，士不往（四句亦见〈袁绍传〉）。故良饵之下有悬鱼，重赏之下有勇夫。［《艺文类聚》引之，作‘《军谶》’，凡今本《三略》所 引《军谶》，多出《黄石公记》中，《御览》三百七，引下二句，作‘香饵之下必有悬鱼，重赏之下必有死夫。’］
得道者昌，失道者亡。（贾林《孙子》注引《黄石公》，又张豫《孙子》注引作《太公》语，‘道’作‘士’。）动为事机，舒之弥四海，卷之不盈怀。柔而能 刚，则其国弥光；弱而能强，则其国弥章，一箪之醪，投之于河，令士众迎饮，三军为其死，战如风发，攻如河决。［《御览》引《黄石公记》伪《三略》引之作 《军谶》。］
虑若源泉，深不可测（〈文选．关中诗〉注引《黄石公记》叙）。将所以为威者，号令也；战所以全胜者，军正也；士所以轻战者，用兵也。故战如风发，勇如河决，众可望而不可当，可下而不可胜也。［《御览》二百七十一引《黄石公记》］
使商人为前兵者，象白虎陈；使羽人为前兵者，象玄武陈；使征人为前兵者，象朱雀陈；使角人为前兵者，象青龙陈，亦曰旬始陈（引同上。此即《说苑》引《兵法》所谓‘分为五选，异其旗章，勿使冒乱’之事。）
彼以直陈来者，我以方陈应之；方来，锐应之；锐来，曲应之；曲来，圆应之；圆来，直应之。直木，方金，锐火，曲水，圆土也。各以能克者应胜之。［引同上。按《通志略》又有《黄石公五垒之图》。］



# 《挺经》


梗概：


一曰内圣；二曰励志；三曰家范；四曰明强；五曰坚忍；六曰刚柔；七曰英才；八曰廉矩；九曰勤敬；十曰诡道；十一曰久战；十二曰廪实；十三曰峻法；十四曰外王；十五曰忠疑；十六曰荷道；十七曰藏锋；十八曰盈虚。

卷一 内圣
细思古人工夫，其效之尤著者，约有四端：曰慎独则心泰，曰主敬则身强，曰求仁则人悦，曰思诚则神钦。慎独者，遏欲不忽隐微，循理不间须臾，内省不疚，故心泰。主敬者，外而整齐严肃，内而专静纯一，斋庄不懈，故身强。求仁者，体则存心养性，用则民胞物与，大公无私，故人悦。思诚者，心则忠贞不贰，言则笃实不欺，至诚相感，故神钦。四者之功夫果至，则四者之效验自臻。余老矣，亦尚思少致吾功，以求万一之效耳。

尝谓独也者，君子与小人共焉者也。小人以其为独而生一念之妄，积妄生肆，而欺人之事成。君子懔其为独而生一念之诚，积诚为慎，而自慊之功密。其间离合几微之端，可得而论矣。

盖《大学》自格致以后，前言往行，既资其扩充；日用细故，亦深其阅历。心之际乎事者，已能剖析乎公私，心之丽乎理者，又足精研其得失。则夫善之当为，不善之宜去，早画然其灼见矣。而彼小人者，乃不能实有所见，而行其所知。于是一善当前，幸人之莫我察也，则趋焉而不决。一不善当前，幸人之莫或伺也，则去之而不力。幽独之中，情伪斯出，所谓欺也。惟夫君子者，惧一善之不力，则冥冥者有堕行；一不善之不去，则涓涓者无已时。屋漏而懔如帝天，方寸而坚如金石。独知之地，慎之又慎。此圣经之要领，而后贤所切究者也。

修己治人之道，止“勤于邦，俭于家，言忠信，行笃敬”四语，终身用之有不能尽，不在多，亦不在深。

古来圣哲胸怀极广，而可达于德者，约有四端：如笃恭修己而生睿智，程子之说也；至诚感神而致前知，子思之训也；安贫乐道而润身睟面，孔彦曾孟之旨也；观物闲吟而意适神恬，陶白苏陆之趣也。自恨少壮不知努力，老年常多悔惧，于古人心境，不能领取一二。反复寻思，叹喟无已。

卷二 砺志
君子之立志也，有民胞物与之量，有内圣外王之业，而后不忝于父母之生，不愧为天地之完人。故其为忧也，以不如舜不如周公为忧也，以德不修学不讲为忧也。是故顽民梗化则忧之，蛮夷猾夏则忧之，小人在位贤才否闭则忧之，匹夫匹妇不被己泽则忧之，所谓悲天命而悯人穷，此君子之所忧也。若夫一身之屈伸，一家之饥饱，世俗之荣辱得失、贵贱毁誉，君子固不暇忧及此也。

明德、新民、止至善，皆我分内事也。若读书不能体贴到身上去，谓此三项与我身了不相涉，则读书何用？虽使能文能诗，博雅自诩，亦只算得识字之牧猪奴耳！岂得谓之明理有用之人也乎？朝廷以制艺取士，亦谓其能代圣贤立言，必能明圣贤之理，行圣贤之行，可以居官莅民、整躬率物也。若以明德、新民为分外事，则虽能文能诗，而于修己治人之道实茫然不讲，朝廷用此等人作官，与用牧猪奴作官何以异哉？

累月奔驰酬应，犹能不失常课，当可日进无已。人生惟有常是第一美德。余早年于作字一道，亦尝苦息力索，终无所成。近日朝朝摹写，久不间断，遂觉月异而岁不同。可见年无分老少，事无分难易，但行之有恒，自如种树畜养，日见其大而不觉耳。进之以猛，持之以恒，不过一二年，精进而不觉。言语迟钝，举止端重，则德进矣。作文有峥嵘雄快之气，则业进矣。

卷三 家范
家中兄弟子侄，惟当记祖父之八个字，曰：“考、宝、早、扫、书、蔬、鱼、猪。”又谨记祖父三不信，曰：“不信地仙、不信医药、不信僧巫。”余日记册中又有八本之说，曰：“读书以训诂为本，作诗文以声调为本，事亲以得欢心为本，养生以戒恼怒为本。立身以不妄语为本，居家以不晏起为本，作官以不要钱为本，行军以不扰民为本。”此八本者，皆余阅历而确有把握之论，弟亦当教诸子侄谨记之。无论世之治乱，家之贫富，但能守星冈公之八字与之八本，总不失为上等人家。

士大夫之家不旋踵而败，往往不知乡里耕读之耐久。所以致败之由大约不出数端。家败之道有四，曰：礼仪全废者败；兄弟欺诈者败；妇女淫乱者败；子弟傲慢者败。身败之道有四，曰：骄盈凌物者败；昏惰任下者败；贪刻兼至者败；反复无信者败。未有八者全无一失而无故倾覆者也。

凡天下官宦之家，多只一代享用便尽，其子孙始而骄佚，继而流荡，终而沟壑，能庆延一二代者鲜矣。商贾之家，勤俭者能延三四代；耕读之家，谨朴者能延五六代；孝友之家，则可以绵延十代八代。我今赖祖宗之积累，少年早达，深恐其以一身享用殆尽，故教诸弟及儿辈，但愿其为耕读孝友之家，不愿其为仕宦起见。若不能看透此层道理，则虽巍科显宦，终算不得祖父之贤肖，我家之功臣。若能看透此道理，则我钦佩之至。澄弟每以我升官得差，便谓我肖子贤孙，殊不知此非贤肖也。如以此为贤肖，则李林甫、卢怀慎辈，何尝不位极人臣，舄奕一时，讵得谓之贤肖哉？予自问学浅识薄，谬膺高位，然所刻刻留心者，此时虽在宦海之中，却时作上岸之计。要令罢官家居之日，己身可以淡泊，妻子可服劳，可对祖父兄弟，可以对宗族乡党。如是而已。

卷四 明强
三达德之首曰智。智即明也。古豪杰，动称英雄。英即明也。明有二端：人见其近楼则所见远矣，登山则所见更远矣。精明者，譬如至微之物，以显微镜照之，则加大一倍、十倍、百倍矣。又如粗糙之米，再舂则粗糠全去，三舂、四舂，则精白绝伦矣。高明由于天分，精明由于学问。吾兄弟忝居大家，天分均不甚高明，专赖学问以求精明。好问若买显微之镜，好学若舂上熟之米。总须心中极明，而后口中可断。武断自己之事，为害犹浅；武断他人之事，招怨实深。惟谦退而不肯轻断，最足养福。

担当大事，全在明强二字。《中庸》学、问、思、辨、行五者，其要归于愚必明，柔必强。凡事非气不举，非刚不济，即修身养家，亦须以明强为本。难禁风浪四字譬还，甚好甚慰。古来豪杰皆以此四字为大忌。吾家祖父教人，亦以懦弱无刚四字为大耻。故男儿自立，必须有倔强之气。惟数万人困于坚城之下，最易暗销锐气。弟能养数万人之刚气而久不销损，此是过人之处，更宜从此加功。

凡国之强，必须得贤臣工；家之强，必须多出贤子弟。此亦关乎天命，不尽由于人谋。至一身之强，则不外乎北宫黝、孟施舍、曾子三种。孟子之集义而慷，即曾子之自反而缩也。惟曾、孟与孔子告仲由之强，略为可久可常。此外斗智斗力之强，则有因强而大兴，亦有因强而大败。古来如李斯、曹操、董卓、杨素，其智力皆横绝一世，而其祸败亦迎异寻常。近世如陆、何、肃、陈亦皆予知自雄，而俱不保其终。故吾辈在自修处求强则可，在胜人处求强则不可。福益外家，若专在胜人处求强，其能强到底与否尚未可知。即使终身强横安稳，亦君子所不屑道也。

卷五 坚忍
子长尚黄老，进游侠，班孟坚讥之，盖实录也。好游侠，故数称坚忍卓绝之行。如屈原、虞卿、田横、侯赢、田光及此篇之述贯高皆是。尚黄老，故数称脱屣富贵、厌世弃俗之人。如本纪以黄帝第一，世家以吴太伯第一，列传以伯夷第一，皆其指也。此赞称张、陈与太伯、季札异，亦谓其不能遗外势利、弃屣天下耳。

昔耿恭简公谓，居官以坚忍为第一要义，带勇亦然。与官场交接，吾兄弟患在略识世态而又怀一肚皮不合时宜，既不能硬，又不能软，所以到处寡合。迪安妙在全不识世态，其腹中虽也怀些不合时宜，却一味浑含，永不发露。我兄弟则时时发露，终非载福之道。雪琴与我兄弟最相似，亦所如寡合也。弟当以我为戒，一味浑厚，绝不发露。将来养得纯熟，身体也健旺，子孙也受用，无惯习机械变诈，恐愈久而愈薄耳。

稍论时事，余谓当竖起骨头，竭力撑持。三更不眠，因作一联云：“养活一团春意思，撑起两根穷骨头”，用自警也。余生平作自箴联句颇多，惜皆未写出，丁未年在家作一联云：“不怨不尤但反身争个一壁清，勿忘勿助看平地长得万丈高”，曾用木板刻出，与此联略相近，因附识之。

夜阅《荀子》三篇，三更尽睡，四时即醒，又作一联云：“天下无易境天下无难境，终身有乐处终身有忧处”。至五更，又改作二联，一云：“取人为善与人为善，乐以终身忧以终身；”一云：“天下断无易处之境遇，人间那有空闲的光阴”。

卷六 刚柔
从古帝王将相，无人不由自立自强做出，即为圣贤者，亦各有自立自强之道，故能独立不惧，确乎不拔。昔余往年在京，好与诸有大名大位者为仇，亦未始无挺然特立不畏强御之意。近来见得天地之道，刚柔互用，不可偏废，太柔则靡，太刚则折。刚非暴虐之谓也，强矫而已；柔非卑弱之谓也，谦退而已。趋事赴公，则当强矫，争名逐利，则当谦退；开创家业，则当强矫，守成安乐，则当谦退；出与人物应接，则当强矫，入与妻孥享受，则当谦退。若一面建公立业，外享大名，一面求田问舍，内图厚实，二者皆有盈满之象，全无谦退之意，则断不能久。

肝气发时，不惟不和平，并不恐惧，确有此境。不特盛年为然，即余渐衰老，亦常有勃不可遏之候。但强自禁制，降伏此心，释氏所谓降龙伏虎。龙即相火也，虎即肝气也。多少英雄豪杰打此两关不过，要在稍稍遏抑，不令过炽。降龙以来养水，伏虎以养火。古圣所谓窒欲，即降龙也；所谓惩忿，即伏虎也。释儒之道不同，而其节制血气，未尝不同，总不使吾之嗜欲戕害吾之躯命而已。

至于“倔强”二字，却不可少。功业文章，皆须有此二字贯注其中，否则柔靡不能成一事。孟子所谓至刚，孔子所谓贞固，皆从倔强二字做出。吾兄弟皆秉母德居多，其好处亦正在倔强。若能去忿欲以养体，存倔强以励志，则日进无疆矣。

至于强毅之气，决不可无，然强毅与刚愎有别。古语云自胜之谓强。曰强制，曰强恕，曰强为善，皆自胜之义也。如不惯早起，而强之未明即起；不惯庄敬，而强之坐尸立斋；不惯劳苦，而强之与士卒同甘苦，强之勤劳不倦，是即强也。不惯有恒，而强之贞恒，即毅也。舍此而求以客气胜人，是刚愎而已矣。二者相似，而其流相去霄壤，不可不察，不可不谨。

卷七 英才
虽有良药，苟不当于病，不逮下品；虽有贤才，苟不适于用，不逮庸流。梁丽可以冲城，而不可以窒穴。嫠牛不可以捕鼠；骐骥不可以守闾。千金之剑，以之析薪，则不如斧。三代之鼎，以之垦田，则不如耜。当其时，当其事，则凡材亦奏神奇之效。否则鉏铻而终无所成。故世不患无才，患用才者不能器使而适用也。魏无知论陈平曰：“今有后生考己之行，而无益胜负之数，陛下何暇用之乎？”当战争之世，苟无益胜负之数，虽盛德亦无所用之。余生平好用忠实者流，今老矣，始知药之多不当于病也。

无兵不足深虑，无饷不足痛哭，独举目斯世，求一攘利不先、赴义恐后、忠愤耿耿者，不可亟得；或仅得之，而又屈居卑下，往往抑郁不伸，以挫、以去、以死。而贪饕出缩者，果骧首而上腾，而富贵、而名誉、而老健不死，此其可为浩叹者也。默观天下大局，万难挽回，侍与公之力所能勉者，引用一班正人，培养几个好官，以为种子。

天下无现成之人才，亦无生知之卓识，大抵皆由勉强磨炼而出耳。《淮南子》曰：“功可强成，名可强立”。董子曰：“强勉学问，则闻见博；强勉行道，则德日进。”《中庸》所谓“人一己百，人十己千”，即强勉功夫也。今世人皆思见用于世，而乏才用之具。诚能考信于载籍，问途于已经，苦思以求其通，躬行以试其效，勉之又勉，则识可渐通，才亦渐立。才识足以济世，何患世莫己知哉？

卷八 廉矩
翰臣方伯廉正之风，令人钦仰。身后萧索，无以自庇，不特廉吏不可为，亦殊觉善不可为。其生平好学不倦，方欲立言以质后世。弟昨赙之百金，挽以联云：“豫章平寇，桑梓保民，休讶书生立功，皆从廿年积累立德立言而出；翠竹泪斑，苍梧魂返，莫疑命妇死烈，亦犹万古臣子死忠死孝之常。”登高之呼，亦颇有意。位在客卿，虑无应者，徒用累歔。韩公有言：“贤者恒无以自存，不贤者志满气得。”盖自古而叹之也。

古之君子之所以尽其心、养其性者，不可得而见；其修身、齐家、治国、平天下，则一秉乎礼。自内焉者言之，舍礼无所谓道德；自外者言之，舍礼无所谓政事。故六官经制大备，而以《周礼》名书。春秋之世，士大夫知礼、善说辞者，常足以服人而强国。战国以后，以仪文之琐为礼，是叔齐之所讥也。荀卿、张载兢以礼为务，可谓知本好古，不逐乎流俗。近世张尔岐氏作《中庸论》，凌廷堪氏作《复礼论》，亦有以窥见先王之大原。秦蕙田氏辑《五礼通考》，以天文、算学录入为观象授时门；以地理、州郡录入为体国经野门；于著书之义例，则或驳而不精；其于古者经世之礼之无所不该，则未为失也。

崇俭约以养廉。昔年州县佐杂在省当差，并无薪水银两。今则月支数十金，而犹嫌其少。此所谓不知足也。欲学廉介，必先知足。观于各处难民，遍地饿莩，则吾人之安居衣食，已属至幸，尚何奢望哉？尚敢暴殄哉？不特当廉于取利，并当廉于取名。毋贪保举，毋好虚誉，事事知足，人人守约，则可挽回矣。

卷九 勤敬
为治首务爱民，爱民必先察吏，察吏要在知人，知人必慎于听言。魏叔子以孟子所言“仁术”，“术”字最有道理。爱而知其恶，恶而知其美，即“术”字之的解也。又言蹈道则为君子，违之则为小人。观人当就行事上勘察，不在虚声与言论；当以精己识为先，访人言为后。

古人修身治人之道，不外乎勤、大、谦。勤若文王之不遑，大若舜禹之不与，谦若汉文之不胜，而勤谦二字，尤为彻始彻终，须臾不可离之道。勤所以儆惰也，谦所以儆傲也，能勤且谦，则大字在其中矣。千古之圣贤豪杰，即奸雄欲有立于世者，不外一勤字，千古有道自得之士，不外一谦字，吾将守此二字以终身，傥所谓朝闻道夕死可矣者乎!

国藩从宦有年，饱阅京洛风尘，达官贵人，优容养望，与在下者软熟和同之象，盖已稔知之，而惯常之积不能平，乃变而为慷慨激烈，斩爽肮脏之一途，思欲稍易三四十年来不白不黑、不痛不痒、牢不可破之习，而矫枉过正，或不免流于意气之偏，以是屡蹈愆尤，丛讥取戾，而仁人君子固不当责以庸之道，且当怜其有所激而矫之之苦衷也。

诸事棘手，焦灼之际，未尝不思遁入眼闭箱子之中，昂然甘寝，万事不视，或比今日人世差觉快乐。乃焦灼愈甚，公事愈烦，而长夜快乐之期杳无音信。且又晋阶端揆，责任愈重，指摘愈多。人以极品为荣，吾今实以为苦懊之境。然时势所处，万不能置事身外，亦惟做一日和尚撞一天钟而已。

卷十 诡道
带勇之法，用恩莫如用仁，用威莫如用礼。仁者，即所谓欲立立人，欲达达人也。待弁勇如待子弟之心，尝望其成立，尝望其发达，则人之恩矣。礼者，即所谓无众寡，无大小，无敢慢、泰而不骄也。正其衣冠，尊其瞻视，俨然人望而畏之，威而不猛也。持之以敬，临之以庄，无形无声之际，常有懔然难犯之象，则人知威矣。守斯二者，虽蛮貊之邦行矣，何兵勇之不可治哉。

兵者，阴事也，哀戚之意，如临亲丧，肃敬之心，如承大祭，庶为近之。今以羊牛犬佾而就屠烹，见其悲啼于割剥之顷，宛转于刀俎之间，仁者将有所不忍，况以人命为浪博轻掷之物。无论其败丧也，即使幸胜，而死伤相望，断头洞胸，折臂失足，血肉狼藉，日陈吾前，哀矜不遑，喜于何有？故军中不宜有欢欣之象，有欢欣之象者，无论或为悦，或为骄盈，终归于败而已矣。田单之在即墨，将军有死之心，士卒无生之气，此所以破燕也；及其攻狄也，黄金横带，而骋乎淄渑之间，有生之乐，无死之心，鲁仲连策其必不胜，兵事之宜惨戚，不宜欢欣，亦明矣。

练兵如八股家之揣摩，只要有百篇烂熟之文，则布局立意，常有熟径可寻，而腔调亦左右逢源。凡读文太多，而实无心得者，必不能文者也。用兵亦宜有简练之营，有纯熟之将领，阵法不可贪多而无实。

此时自治毫无把握，遽求成效，则气浮而乏，内心不可不察。进兵须由自己作主，不可因他人之言而受其牵制。非特进兵为然，即寻常出队开仗亦不可受人牵制。应战时，虽他营不愿而我营亦必接战；不应战时，虽他营催促，我亦且持重不进。若彼此皆牵率出队，视用兵为应酬之文，则不复能出奇制胜矣。

卷十一 久战
久战之道，最忌势穷力竭四字。力则指将士精力言之，势则指大局大计及粮饷之接续。贼以坚忍死拒，我亦当以坚忍胜之。惟有休养士气，观衅而动，不必过求速效，徒伤精锐，迨瓜熟蒂落，自可应手奏功也。

凡与贼相持日久，最戒浪战。兵勇以浪战而玩，玩则疲；贼匪以浪战而猾，猾则巧。以我之疲战贼之巧，终不免有受害之一日。故余昔在营中诫诸将曰：“宁可数月不开一仗，不可开仗而毫无安排算计。”

夫战，勇气也，再而衰，三而竭，国藩于此数语，常常体念。大约用兵无他巧妙，常存有余不尽之气而已。孙仲谋之攻合肥，受创于张辽；诸葛武侯之攻陈仓，受创于郝昭，皆初气过锐，渐就衰竭之故。惟荀之拔逼阳，气已竭而复振；陆抗之拔西陵，预料城之不能遽下，而蓄养锐气，先备外援，以待内之自毙。此善于用气者也。

卷十二 廪实
勤俭自持，习劳习苦，可以处乐，可以处约，此君子也。余服官二十年，不敢稍染官宦气习，饮食起居，尚守寒素家风，极俭也可，略丰也可，太丰则不敢也。凡仕宦之家，由俭入奢易，由奢返俭难，尔年尚幼，切不可贪爱奢华，不可惯习懒惰。无论大家小家、士农工商，勤苦俭约，未有不兴，骄奢倦怠，未有不败。

大抵军政吏治，非财用充足，竟无从下手处。自王介甫以言利为正人所诟病，后之君子例避理财之名，以不言有无，不言多寡为高。实则补救时艰，断非贫穷坐困所能为力。叶水心尝谓，仁人君子不应置理财于不讲，良为通论。

夷务本难措置，然根本不外孔子忠、信、笃、敬四字。笃者，厚也。敬者，慎也。信，只不说假话耳。然却极难。吾辈当从此字下手，今日说定之话，明日勿因小利害而变。如必推敝处主持，亦不敢辞。祸福置之度外，但以不知夷情为大虑。沪上若有深悉洋情而又不过软媚者，请邀之来皖一行。

以正理言之，即孔子忠敬以行蛮貊之道。以阴机言之，即句践卑辱以骄吴人之法，闻前此沪上兵勇多为洋人所侮慢，自阁下带湘淮各勇到防，从无受侮之事。孔子曰能治其国家，谁敢侮之。我苟整齐严肃，百度修明，渠亦自不至无端欺凌。既不被欺凌，则处处谦逊，自无后患。柔远之道在是，自强之道亦在是。

第就各省海口论之，则外洋之通商，正与内地之盐务相同。通商系以海外之土产，行销于中华。盐务亦以海滨之场产，行销于口岸。通商始于广东，由闽、浙而江苏、而山东，以达于天津。盐务亦起于广东，由闽、浙而江苏、而山东，以达于天津；吾以“耕战”二字为国，泰西诸洋以“商战”二字为国，用兵之时，则重敛众商之费；无事之时，则曲顺众商之情。众商之所请，其国主无不应允。其公使代请于中国，必允而后已。众商请开三子口，不特便于洋商，并取其便于华商者。中外贸易，有无交通，购买外洋器物，尤属名正言顺。

卷十三 峻法
世风既薄，人人各挟不靖之志，平居造作谣言，幸四方有事而欲为乱，稍待之以宽仁，愈嚣然自肆，白昼劫掠都市，视官长蔑如也。不治以严刑峻法，则鼠子纷起，将来无复措手之处。是以壹意残忍，冀回颓风于万一。书生岂解好杀，要以时势所迫，非是则无以锄强暴而安我孱弱之民。牧马者，去其害马者而已；牧羊者，去其扰群者而已。牧民之道，何独不然。

医者之治瘠痈，甚者必剜其腐肉而生其新肉。今日之劣弁羸兵，盖亦当之为简汰，以剜其腐者，痛加训练，以生其新者。不循此二道，则武备之弛，殆不知所底止。立法不难，行法为难。凡立一法，总须实实行之，且常常行之。

以精微之意，行吾威厉之事，期于死者无怨，生者知警，而后寸心乃安。待之之法，有应宽者二，有应严者二。应宽者：一则银钱慷慨大方，绝不计较，当充裕时，则数十百万掷如粪土，当穷窘时，则解囊分润，自甘困苦；一则不与争功，遇有胜仗，以全功归之，遇有保案，以优奖笼之。应严者：一则礼文疏淡，往还宜稀，书牍宜简，话不可多，情不可密；一则剖明是非，凡渠部弁勇有与官姓争讼，而适在吾辈辖境，及来诉告者，必当剖决曲直，毫不假借，请其严加惩治。应宽者，利也，名也；应严者，礼也，义也。四者兼全，而手下又有强兵，则无不可相处之悍将矣。

卷十四 外王
逆夷据地求和，深堪发指。卧之侧，岂容他人鼾睡!时事如此，忧患方深。至于令人敬畏，全在自立自强，不在装模作样。临难有不屈挠之节，临财有不沾染之廉，此威信也。《周易》立家之道，尚以有孚之威归反诸身，况立威于外域，求孚于异族，而可不反诸己哉！斯二者似迂远而不切合事情，实则质直而消患于无形。

凡恃己之所有夸人所无者，世之常情也；忽于所习见、震于所罕见者，亦世之常情也。轮船之速，洋炮之远，在英、法则夸其所独有，在中华则震于所罕见。若能陆续购买，据为己物，在中华则见惯而不惊，在英、法，亦渐失其所恃。购成之后，访募覃思之士，智巧之匠，始而演习，继而试造，不过一二年，火轮船必为中外官民通行之物，可以剿发逆，可以勤远略。

师夷之智，意在明靖内奸，暗御外侮也。列强乃数千年未有之强敌。师其智，购其轮船机器，不重在剿办发逆，而重在陆续购买，据为己有。粤中猖獗，良可愤叹。夷情有损于国体，有得轮船机器，仍可驯服，则此方生灵，免遭涂炭耳。有成此物，则显以宣中国之人心，即隐以折彼族之异谋。各处仿而行之，渐推渐广，以为中国自强之本。

卷十五 忠疑
盖君子之立身，在其所处。诚内度方寸，靡所于疚，则仰对昭昭，俯视伦物，宽不怍，故冶长无愧于其师，孟博不惭于其母，彼诚有以自伸于内耳。足下朴诚淳信，守己无求，无亡之灾，翩其相戾，顾衾对影，何悔何嫌。正宜益懋醇修，未可因是而增疑虑，稍渝素衷也。国藩滥竽此间，卒亦非善。肮脏之习，本不达于时趋，而逡循之修，亦难跻于先进。独是蜎守介介，期不深负知己之望，所知惟此之兢兢耳。

持矫揉之说者，譬杞柳以为桮棬，不知性命，必致戕贼仁义，是理以逆施而不顺矣。高虚无主见者，若浮萍遇于江湖，空谈性命，不复求诸形色，是理以豕恍不顺矣。惟察之以精，私意不自蔽，私欲不自挠，惺惺常存，斯随时见其顺焉。守之以一，以不贰自惕，以不已自循，栗栗惟惧，斯终身无不顺焉。此圣人尽性立命之极，亦即中人复性命之功也夫!

阅王夫之所注张子《正蒙》，于尽性知命之旨，略有所会。盖尽其所可知者，于己，性也；听其不可知者，于天，命也。《易?;系辞》“尺蠖之屈”八句，尽性也；“过此以往”四句，知命也。农夫之服田力穑，勤者有秋，散惰者歉收，性也；为稼汤世，终归礁烂，命也。爱人、治人、礼人，性也；爱之而不亲，治之而不治，礼之而不答，命也。圣人之不可及处，在尽性以至于命。尽性犹下学之事，至于命则上达矣。当尽性之时，功力已至十分，而效验或有应有不应，圣人于此淡然泊然。若知之若不知之，若着力若不着力，此中消息最难体验。若于性分当尽之事，百倍其功以赴之，而俟命之学，则以淡泊如为宗，庶几其近道乎！

卷十六 荷道
文章之道，以气象光明俊伟为最难而可贵。如久雨初晴，登高山而望旷野；如楼俯大江，独坐明窗净几之下，而可以远眺；如英雄侠士，裼裘而来，绝无龌龊猥鄙之态。此三者皆光明俊伟之象，文中有此气象者，大抵得于天授，不尽关乎学术。自孟子、韩子而外，惟贾生及陆敬舆、苏子瞻得此气象最多，阳明之文亦有光明俊伟之象，虽辞旨不甚渊雅，而其轩爽洞达，如与晓事人语，表里粲然，中边俱彻，固自不可几及也。

古人绝大事业，恒以精心敬慎出之。以区区蜀汉一隅，而欲出师关中，北伐曹魏，其志愿之宏大，事势之艰危，亦古今所罕见。而此文不言其艰巨，但言志气宜恢宏，刑赏宜平允，君宜以亲贤纳言为务，臣宜以讨贼进谏为职而已。故知不朽之文，必自襟度远大、思虑精微始也。

三古盛时，圣君贤相承继熙洽，道德之精，沦于骨髓，而学问之意，达于闾巷。是以其时置兔之野人，汉阳之游女，皆含性贞娴吟咏，若伊莘、周召、凡伯、仲山甫之伦，其道足文工，又不待言。降及春秋，王泽衰竭，道固将废，文亦殆殊已。故孔子睹获麟，曰：“吾道穷矣!”畏匡曰：“斯文将丧!”于是慨然发愤，修订六籍，昭百王之法戒，垂千世而不刊，心至苦，事至盛也。仲尼即没，徒人分布，转相流衍。厥后聪明魁桀之士，或有识解撰著，大抵孔氏之苗裔，其文之醇驳，一视乎见道之多寡以为差：见道尤多者，文尤醇焉，孟轲是也；次多者，醇次焉；见少者，文驳焉；尤少者，尤驳焉。自荀、扬、庄、列、屈、贾而下，次第等差，略可指数。

卷十七 藏锋
《扬雄传》云：“君子得时则大行，不得时则龙蛇。”一曲一直，一伸一屈。如危行，伸也。言孙，即屈也。此诗畏高行之见伤，必言孙以自屈，龙蛇之道也。

诚中形外，根心生色，古来有道之士，其淡雅和润，无不达于面貌。余气象未稍进，岂耆欲有未淡邪？机心有未消邪？当猛省于寸衷，而取验于颜面。

凡民有血气之性，则翘然而思有以上人。恶卑而就高，恶贫而觊富，恶寂寂而思赫赫之名。此世人之恒情。而凡民之中有君子人者，率常终身幽默，暗然退藏。彼岂异性？诚见乎其大，而知众人所争者之不足深较也。自秦汉以来，迄于今日，达官贵人，何可胜数？当其高据势要，雍容进止，自以为才智加人万万。及夫身没观之，彼与当日之厮役贱卒，污行贾竖，营营而生，草草而死者，无以异也。而其间又有功业文学猎浮名者，自以为材智加人万万。及夫身没观之，彼与当日之厮役贱卒，污行贾竖，营营而生，草草而死者，亦无以甚异也。然则今日之处高位而获浮名者，自谓辞晦而居显，泰然自处于高明。曾不知其与眼前之厮役贱卒，污行贾竖之营营者行将同归于澌尽，而毫毛无以少异，岂不哀哉!

古之英雄，意量恢拓，规模宏远，而其训诫子弟，恒有恭谨厚藏，身体则如鼎之镇。以贵凌物，物不服；以威加人，人不厌。此易达事耳。声乐嬉游，不宜令过。蒱酒渔猎，一切勿为；供用奉身，皆有节度。奇服异器，不宜兴长。又宜数引见佐吏，相见不数，则彼我不亲。不亲，无因得尽人情；人情不尽，复何由知众事也。数君者，皆雄才大略，有经营四海之志，而其教诫子弟，则约旨卑思，敛抑已甚。

卷十八 盈虚
尝观《易》之道，察盈虚消息之理，而知人不可无缺陷也。日中则昃，月盈则亏，天有孤虚，地阙东南，未有常全而不缺者。“剥”也者，“复”之几也，君子以为可喜也。“夬”也者，“姤”之渐也，君子以为可危也。是故既吉矣，则由吝以趋于凶；既凶矣，则由悔以趋于吉。君子但知有悔耳。悔者，所以守其缺而不敢求全也。小人则时时求全；全者既得，而吝与凶随之矣。众人常缺，而一人常全，天道屈伸之故，岂若是不公乎？

天下事焉能尽如人意？古来成大事者，半是天缘凑泊，半是勉强迁就。

金陵之克，亦本朝之大勋，千古之大名，全凭天意主张，岂尽关乎人力？天于大名，吝之惜之，千靡百折，艰难拂乱而后予之。老氏所谓“不敢为天下先”者，即不敢居第一等大名之意。弟前岁初进金陵，余屡信多危悚敬戒之辞，亦深知大名之不可强求。今少荃二年以来屡立奇功，肃清全苏，吾兄弟名望虽减，尚不致身败名裂，便是家门之福。老师虽久而朝廷无贬辞，大局无他变，即是吾兄弟之幸。只可畏天知命，不可怨天尤人。所以养身却病在此，所以持盈保泰亦在此。

谆谆慎守者但有二语，曰“有福不可享尽，有势不可使尽”而已。福不多享，故总以俭字为主，少用仆婢，少花银钱，自然惜福矣；势不多使，则少管闲事，少断是非，无感者亦无怕者，自然悠久矣。

余斟酌再三，非开缺不能回籍。平日则嫌其骤，功成身退，愈急愈好



